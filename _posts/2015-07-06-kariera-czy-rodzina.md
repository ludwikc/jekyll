---
id: 4710
title: 'Kariera czy Rodzina?'
date: '2015-07-06T11:12:36+02:00'
author: 'Ludwik C. Siadlak'
layout: post
guid: 'http://siadlak.angrybytes.pl/?p=4710'
permalink: /kariera-czy-rodzina/
slide_template:
    - default
gallery-type:
    - '1'
views:
    - '2131'
dsq_thread_id:
    - '3908999578'
bsb_share_transient_facebook:
    - '1605734524'
bsb_share_count_facebook:
    - '0'
bsb_share_transient_linkedin:
    - '1605734525'
bsb_share_count_linkedin:
    - '0'
image: /wp-content/uploads/2015/07/Board-game-free-license-CC0-e1491508529395-1.jpg
categories:
    - 'Związki i relacje'
tags:
    - 'jakość życia'
    - kariera
    - koncepcje
    - praca
    - relacje
    - rodzina
    - rozwój
    - zdrowie
    - związki
format: image
---

***Disclaimer***: jak wielu z Was wie, ponieważ od wielu lat [zajmuję się coachingiem](http://personaldevelopment.pl/coaching/), dwa lata temu rozpocząłem pełnowymiarowe studia psychologiczne, aby konkretne umiejętności wypracowane w codziennej praktyce podeprzeć dodatkową, merytoryczną wiedzą. Niniejszym chciałbym podziękować wykładowcy, który sprowokował mnie do jego napisania, zlecając “pracę domową”.

---

*Moja praca, która jest dywagacją na temat dylematu: wybrać karierę czy poświęcić się rodzinie, nie będzie typową pracą akademicką. Nie będzie zawierała przedmiotowej bibliografii i nie będzie spełniała pewnych standardów konstrukcji pracy tego rodzaju. Będzie natomiast posiadała pierwiastek dosyć szczególny, ponieważ będzie prawdziwą historią, którą mogę opisać dzięki 30-letniemu doświadczeniu jej przeżywania.*

Moi rodzice są artystami. Żyjąc w Polsce – kraju, w którym kultura stawiana jest bardzo daleko na liście społecznych priorytetów – utrzymać się z uprawiania kultury jest szalenie trudno. Niemniej jednak, moi rodzice podjęli taką decyzję i od początku swojej kariery stawiają czoła wszystkim problemom jakie tylko mogą spotkać artyści. Artyści nie discopolowi, nie popowi, nawet nie rockowi. Artyści uprawiający sztukę najwyższych lotów – prowadząc [chór](http://www.collegiumcantorum.com), którego domeną są koncerty a capella.

Był środek lat ’80-tych, a ja byłem ich pierwszym dzieckiem. [Tato](http://www.janusz.siadlak.pl) został wezwany do odbycia zasdniczej służby wojskowej, przez co [Mama](http://www.artandsuccess.eu) ostatnie miesiące ciąży spędziła sama. Urodziłem się, a Tato wyszedł z wojska dopiero kiedy skończyłem pół roku. Przez kolejne pół roku Tato imał się różnych prac, lepiej lub gorzej płatnych. Niemniej, od samego początku przyświecała im jedna myśl: tworzyć kulturę wysoką.

Tylko jak zacząć to robić, kiedy jest się małżeństwem z dwuletnim stażem i półrocznym dzieckiem?

Z reguły, kiedy spotykamy się z terminem „poświęcenia się dla rodziny” oznacza to rezygnację z już rozpozętej kariery. Moi rodzice – z którymi przed napisaniem tego nieakademickiego eseju długo i szczegółowo na ten temat rozmawiałem, postanowili rozpocząć oba „projekty” jednocześnie. Dlaczego? Po to, żeby nigdy nie żałować. By nie czuć tego, że „rezygnują” z rodziny na rzecz kariery, ani z kariery na rzecz rodziny.

## Poświęcenie jest synoniem rezygnacji.

Rezygnacja, dla wielu ludzi – w tym moich rodziców – jest synonimem porażki. Wynikającym przede wszystkim z braku wytrwałości w dążeniu do celu.

Porażka jest czymś, co powoduje smutek, ból i tęsknotę, za czymś utraconym.

Dlatego moi rodzice wspólnie podjęli taką decyzję: wystartujmy oba „projekty” jednocześnie.

> Kiedy zaczniemy pracę nad budowaniem zespołu, z którego będziemy mieli być dumni i który będzie dawał nam spełnienie, będzie nam ciężko. Będziemy mieć mnóstwo pracy, zarwanych i nieprzespanych ze stresu nocy i tyle rzeczy na głowie, że czasem będzie nas to przytłaczać. Czy wtedy będziemy mieć »*czas na dziecko*«? Na pewno nie. Możemy nie znaleźć w sobie tyle siły i dodatkowej energii, żeby w natłoku codziennych spraw sprostać temu zadaniu. Zadaniu, które i tak będzie dla nas pozornie ponad nasze siły, bo przecież »*nie wiemy jak to jest*«.

W ten sposób moi rodzice zrelacjonowali mi swój ówczesny punkt widzenia.

## Postanowili zatem zrobić inaczej.

Postanowili założyć rodzinę, która wpisze się w codzienność i dopiero do niej zacząć dokładać kolejne części układanki, której pełny obraz był ich największym marzeniem.

Urodziłem się, a w niecały rok później rodzice zaczęli konstruować swój Zespół. Robili to pro bono, bez żadnego wynagrodzenia. W międzyczasie – zajmując się moim wychowaniem – rozpoczęli kolejną działalność. Otworzyli agencję reklamową, której przyświecał tylko jeden cel: możliwie małym nakładem zaangażowania czasowo-emocjonalnego, zapewnić środki, które pozwolą naszej rodzinie godnie żyć. Żyć tak, aby pozostałe zasoby kreatywności i pasji były wystarczające do realizowania swojego marzenia.

Nie była to lekka praca. Dzisiaj praca w agencji reklamowej, to przeważnie wymyślanie stuczterdziestoznakowych tekstów do wrzucenia na twittera, albo znajdowanie zdjęć małych kotków do wklejenia na facebooka.

![Ludwik Siadlak](http://personaldevelopment.pl/wp-content/uploads/2015/07/1929918_24587518192_8225_n-1-1.jpg)Na początku lat ’90-tych, agencja reklamowa oznaczała odręczne wycinanie skalpelem liter i drobnych elementów graficznych, z których potem należało ułożyć mozaikę pokrywającą swoją powierzchnią całą naczepę TIRa. I moi rodzice to robili. Dzień za dniem, bez żadnego przygotowania biznesowego, tylko po to, by w każdy wtorek i czwartek spotkać się z grupą ludzi, którym tak jak im, naprawdę zależy na kulturze.

Czy to było poświęcenie?![Ludwik Siadlak Helena Siadlak](http://personaldevelopment.pl/wp-content/uploads/2015/07/1535602_10151845580983193_577982238_n-1-1.jpg)

Tak.

Tylko co dokładnie poświęcali?

Karierę? Nie. Nad tą, mozolnie, ale wytrwale pracowali każdego dnia.

Rodzinę? Nie, zawsze byłem z nimi. A kiedy minęło kilka lat i firma zaczęła przynosić realne dochody – dołączyła do nas [moja siostra](http://www.hellu.pl).

## Odkładanie na kiedy indziej

Moja Mama ujęła to tak:

> Praca stawia przed nami wymagania. Wymagania i codzienne wyzwania, którym należy stawiać czoła, a których nie można »*odłożyć na kiedy indziej*«.
> 
> Rodzina również stawia przed nami wymagania. Tak samo wymagania i tak samo codzienne wyzwania, którym tak samo należy stawiać czoła, a których tak samo nie można »*odłożyć na kiedy indziej*«.

Tak samo.

![Janusz Siadlak Ludwik Siadlak](http://personaldevelopment.pl/wp-content/uploads/2015/07/10534552_905804036101674_8464334507390428114_n-e1436180814121-1-1.jpg)Niestety, o ile „praca” i „rodzina” to terminy za którymi kryją się uniwersalne wartości, to te wartości nie mają ze sobą wspólnego mianownika.

Dla jednych założenie rodziny to zew natury i kiedy tylko pojawi się ku temu okazja – zrezygnują ze wszytkiego na jej rzecz.

Dla drugich samorealizacja jest tak istotna, że postrzegają zakładanie rodziny jako poświęcenie/rezygnację/stratę/ból/smutek – wszystko w jednym.

Dlatego mam nieodparte wrażenie, że trzeba zadać sobie pytanie: co jest dla mnie „ważniejsze”, ale artykuując słowo „ważniejsze” mieć na uwadze, że różnica w obciążeniu szali może być czasem niemal niedostrzegalna.

Wtedy, tak jak w przypadku moich rodziców, można po prostu ułożyć plan.

Może się wydawać, że „na dziecko przyjdzie jeszcze czas”. Ale jak może on przyjść, kiedy każdą wolną chwilę będziemy poświęcać na pracę?![Małgorzata Siadlak Ludwik Siadlak](http://personaldevelopment.pl/wp-content/uploads/2015/07/4944_106817373192_5203576_n-1-1.jpg)

Może się też wydawać, że „jeszcze zdążę zrobić karierę”. Tylko jak, skoro na pewien okres wypadamy z rynku, a powrót na dawne stanowisko pracy nie jest wcale taki prosty?

Dlatego myślę, że kiedy rzeczony plan jest dwutorowy, a oba „projekty” rozwijają się jednocześnie, symultanicznie i paralelnie, wtedy żaden z nich nie ucierpi.

Oczywiście – nie uniknie się pewnych fluktuacji. Niejednokrotnie, jako dziecko miałem poczucie, że rodzice są dla mnie „niedostępni”, bo ich myśli zajmuje Chór.

Ale zawsze odwoływali próby i byli przy mnie, jeśli byłem chory lub lądowałem w szpitalu.

I mimo tych fluktuacji wszyscy mają się naprawdę dobrze – [Collegium Cantorum](http://www.collegiumcantorum.com) jest zawodowym chórem Filharmonii Częstochowskiej, a ja po ukończeniu [University of Oxford](http://www.ox.ac.uk) rozwijam się dalej, studiując psychologię na [SWPS](http://www.swps.edu.pl).![Janusz Siadlak Małgorzata Siadlak](http://personaldevelopment.pl/wp-content/uploads/2015/07/10341733_10152251663533193_8967863404681166605_n-1-1.jpg)

Rodzice, dziękuję Wam za Waszą decyzję.