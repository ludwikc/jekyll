---
id: 5669
title: Minimalizm
date: '2017-01-20T22:45:00+02:00'
author: 'Ludwik C. Siadlak'
layout: post
guid: 'http://siadlak.angrybytes.pl/?p=5669'
permalink: /minimalizm/
slide_template:
    - default
csco_post_featured:
    - ''
csco_singular_layout_page:
    - default
csco_featured_image_type:
    - default
views:
    - '1064'
dsq_thread_id:
    - '5480122221'
bsb_share_transient_facebook:
    - '1605565908'
bsb_share_count_facebook:
    - '0'
bsb_share_transient_linkedin:
    - '1605565909'
bsb_share_count_linkedin:
    - '0'
image: /wp-content/uploads/2017/01/black-1850614-1.jpg
categories:
    - Lifehacking
tags:
    - 'jakość życia'
    - koncepcje
    - rozwiązania
    - rozwój
---

Minimalizm może mieć różne oblicza. Można zmieścić wszystko w jednym plecaku (jak kiedyś [Mirek](https://www.youtube.com/watch?v=3fu7Dl4e6IY) czy [Orest](http://dziendobry.tvn.pl/wideo,2064,n/caly-swoj-majatek-moze-zmiescic-w-jednej-walizce,39993.html)) – mieć 3 koszulki, 2 pary skarpetek, 1 parę spodni i koniec. Taka pełna asceza i purytanizm.

Niestety, to jest właśnie minimalizm, który istnieje w naszej powszechnej świadomości. Dzieje się tak przede wszystkim dlatego, że do mediów przebijają się głównie jednostki ekstremalne, które budzą najwięcej emocji.

A tymczasem mamy też minimalizm codzienny. Taki, który **nie ogranicza, a uwalnia**.

## Spontaniczna wycieczka

Chyba najłatwiej zilustrować to przykłem niespodziewanej wycieczki – spontanicznego wypadu za miasto. Z wycieczkami z reguły bywa tak, że mamy dwie opcje: albo bierzemy ze sobą portfel plus butelkę wody i jesteśmy gotowi do wyjścia, albo próbujemy przygotować się na każdą ewentualność. W tym drugim przypadku, na popołudniowy wyjazd będzie nam potrzebne nieco więcej rzeczy. Jeśli gdzieś w pobliżu jest woda, to na pewno strój kąpielowy, ręczniki, krem do opalania, klapki i lodówka turystyczna. Jeśli niedaleko są też ładne lasy, to wtedy koniecznie buty trekkingowe, wysokie skarpetki, spray na komary i kleszcze, śpiwór i namiot, w razie jakby nie dało się wrócić do domu, no a wtedy to jeszcze zestaw przetrwania, latarki, podręczna butla gazowa, kuchenka, jakiś prowiant na kolację, potem jeszcze śniadanie, no i do tego… widzisz dokąd zmierzam.

A ja? Ja nie pakuję się tak dokładnie. W każdych butach mogę przejść się po lesie, jakiś spray na komary znajdę w samochodzie z poprzedniej wycieczki albo skorzystam z uprzejmości mijanego turysty. Butelkę wody mam, więc nawet gdybym zgłodniał – nic mi się nie stanie. Wykąpać mogę się nago, a w odpowiednich warunkach i towarzystwie wyschnąć nago to też nie problem.

Mogę realnie skorzystać z takiej kompletnie niezaplanowanej wycieczki, *zaszaleć*, nawet jeśli miałbym mieć jakiś mały odcisk na lewej stopie. Nie musi być perfekcyjnie, idealnie i tak wygodnie, jak to tylko możliwe. Ma być… fajnie. Od tego są takie spontaniczne akcje, żeby było co wspominać.

## Od kilku lat nie czekam na bagaż

Ten przykład trochę przypomina mi wyjazdy na tournee koncertowe z moimi rodzicami 10-15 lat temu, kiedy śpiewałem jako baryton w [Chórze](http://www.collegiumcantorum.com/) mojego Taty. Wyjeżdżaliśmy w podróż z jakimś małym zapasem miejsca w walizkach, ale wracaliśmy objuczeni po przysłowiową kokardkę. Bo prezenty dla mojej młodszej siostry, dla dziadków, pamiątki, instrumenty, ubrania, których nie było w Polsce.

OK, to były *inne czasy.* Ja nie podróżuję mało, moje wyjazdy z reguły trwają z reguły 5-6 dni i nie zdarza mi się czekać na bagaż. Wszystko mieści się w podręcznym, który mam ze sobą. Ba, nawet w podróż poślubną polecieliśmy z dwiema małymi walizkami!

## A na co dzień?

Na co dzień, minimalizm to dla mnie oszczędność przede wszystkim czasu. Czasu spędzanego na

- myśleniu o tym czego *“bardzo potrzebuję”*
- kupowaniu tego wszystkiego (od chodzenia po sklepach, przez przeglądanie Allegro, a na scrollowaniu Aliexpress kończąc)
- składowaniu i utrzymywaniu porządku wśród tego natłoku rzeczy
- znajdowaniu sposobów na możliwie efektywne spakowanie tego do samochodu
- denerwowaniu się na poczucie, że miałem wybrać się na przyjemną wycieczkę, a czuję się jak objuczony muł

I nie dotyczy to tylko podróży. W codziennym życiu staram się ograniczać ilość posiadanych rzeczy – ubrań, sprzętów, narzędzi. Są oczywiście wyjątki, które nie podlegają szczególnym restrykcjom. Z fizycznych przedmiotów są to dla mnie książki i butelki pełne whisky (chociaż te drugie, przy okazji ostatniej przeprowadzki, udało mi się trochę odchudzić, z nieocenioną pomocą grupy przyjaciół).

Są też dane wirtualne. Tutaj – bez bicia – uderzam się w pierś. Przez dużą dostępność i niewielkie koszty chmury publicznej, nie potrafię kasować rzeczy, które mam na dysku. Wrzucam je w chmurę i tam się kurzą. A do niektórych katalogów nie zaglądałem już od *baaaardzo* dawna.

## W życiu trzeba sobie odpowiedzieć na 2 zaje\*\*\*cie,  
ale to zaje\*\*\*cie ważne pytania

Parafrazując w ten sposób [Laskę](https://www.youtube.com/watch?v=vDP-IL5Sx9k), można natychmiast rozwiązać wszelkie problemy z ograniczaniem liczby rzeczy, którymi się otaczamy. Oczywiście, wszystko co posiadamy miało kiedyś jakieś zastosowanie. A już z całą pewnością *jeszcze kiedyś może się do czegoś przydać,* prawda?

Stając przed takim dylematem odpowiadam sobie na dwa pytania.

1. Czy \[przedmiot\] spełnia obecnie jakąś funkcję / jest mi przydatny?
2. Czy \[przedmiot\] daje mi radość?

I… i to wystarczy. Jeśli coś jest użyteczne – zostaje. Jeśli jest bezużyteczne – czy sprawia mi radość? Tak – zostaje. Nie – znajduję tej rzeczy *nowy dom*.

## Nowy dom

Zdaję sobie sprawę, że czasem jest trudno wyrzucić do kosza rzeczy, które np. nie są zużyte albo po prostu bardzo dobrze działają. Dlatego mam wrażenie, że łatwiej jest *przetrawić* proces pozbywania się rzeczy przekazując je komuś, kto będzie potrafił odpowiedzieć twierdząco na jedno z powyższych pytań.

W ten sposób nie tylko zdobywamy więcej przestrzeni dla siebie, ale dajemy radość innym. Dla mnie bomba.

P.S.  
Zdjęcie damskiej bielizny z nagłówka tego tekstu idealnie ilustruje rzecz, która przyświeca tej konwencji minimalizmu. Spełnia funkcję? Spełnia. Daje radość? *You bet!* 🙂